<!DOCTYPE html>

<html>
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <title>Infraäänitutkimuksen kritiikki</title>
        <meta name="description" content="">
        <meta name="viewport" content="width=device-width, initial-scale=1">
        <link rel="stylesheet" href="../../css/blather.css">
    </head>
    <body>
    
        <main>
            <h1>Infraäänitutkimuksen kritiikki</h1>

            <h2>Esipuhe</h2>

            <p>Tämä teksti on ollut editointilimbossa jo pitkään (alkuperäinen versio on tekstissä mainitun YLE:n uutisen julkaisun ajoilta), mistä syystä aikamääreet tai rakenne muutenkin voi olla omitunen. Pahoitteluni.</p>
            
            <h2>Johdanto</h2>

            <p>Tuulivoimaloiden terveysvaikutukset ovat puhuttaneet ihmisiä jo pitkään. Kärjistettynä voisi kai sanoa, että oireista kärsivät kokevat ettei heitä oteta tosissaan; tuulivoiman puolustajien näkökulmasta luontoa säästävää teknologiaa sorsitaan suotta, tai terveysvaikutukset selittyisivät pikemminkin <em>nocebo</em>-efektillä. Asia siis herättää voimakkaita tunteita. Tänä keväänä (2020) valmistunut tutkimus <em>Tuulivoimaloiden infraääni ja terveys</em> (Policy Brief 11/2020, jatkossa <em>Policy Brief</em>)  lupaa tuoda asioihin selkeyttä. Suurelle yleisölle tuloksia tiivistetään myös YLE:n uutisessa <em>Laaja suomalaistutkimus selvitti: infraääni ei ole tuulivoiman koettujen terveyshaittojen syynä</em>, jatkossa <em>YLE:n uutinen</em></p>

            <p>On syytä mainita heti alkuun, että tuo Policy Brief -raportti ei tietenkään ole varsinainen vertaisarvioitu tieteellinen julkaisu. Otankin sen krittiseen tarkasteluun <em>juuri siksi</em>, että sen tarkoituksena on kommunikoida tulokset tiedeyhteisön ulkopuolelle, ja toimia poliittisen päätöksenteon tukena[1]. (Kun tämän kirjoituksen alkuperäisen version tein, tuo Policy Brief -raportti myös oli ainoa saatavilla oleva lähde).</p>

            <p>Policy Brief -raportin perusteella tutkimuksessa on vakavia puutteita. Käsittelenkin siis myös sitä, kuinka nämä puutteet kommunikoidaan lukijoille tuossa alkuperäisessä raportissa ja toisaalta YLE:n uutisessa.</p>
            
            <p>Tuon tässä vaiheessa vielä julkilausutusti esille se, että tarkoituksenani ei ole tällä kirjoituksella argumentoida tuulivoimaa vastaan tai sen puolesta, tai ottaa kantaa sen väitettyihin terveysvaikutuksiin. Lähestyn aihetta tieteen metodologian, tilastotieteen ja tiedeviestinnän näkökulmasta. Epätyydyttävänä lopputuloksena tulen esittämään, että tutkimus ei loppujen lopuksi tarjoa kovinkaan paljoa lisätietoa aiheesta.</p>

            <h2>Ongelmalliset kohdat</h2>

            <h3>Missä tutkimuksen osassa tutkittiin infraäänten <em>vaikutusta</em>?</h3>

            <p>Tärkein seikka, joka on nostettu YLE:n uutisen otsikkoonkin, tuntuu olevan tuulivoimaloiden tuottaman infraäänen ja ihmisten kokemien terveysvaikutusten yhteys. Tämä on siis oletettu syy-seuraussuhde: tutkittavana väitteenä on se, että <em>aiheuttaako</em> tuulivoimaloiden tuottama infraääni terveyshaittoja. Syy-seuraussuhteiden tutkiminen on varsin monimutkaista, ja vaikeaa on myös sen tulkinta, milloin tutkimusta voidaan pitää niihin liittyvänä tai miten vahvoja päätelmiä näistä suhteista voidaan tutkimuksen perusteella vetää.</p> 
            
            <p>Tarkastelun alla olevassa tutkimuksessa oli monta eri osaa</p>
            
            <ol>
                <li>Kyselytutkimus, jossa tuulivoimaloiden lähellä asuville lähetettiin kyselylomakkeita</li>
                <li>Äänimittaukset tuulivoimaloiden lähistöiltä, joissa tallennettiin tuulivoimaloiden tuottamaa ääntä</li>
                <li>Kuuntelukoe, jossa sekä oireita raportoineita että raportoimattomia tutkittiin laboratoriossa, ja joka jakautui vielä muutamaan erilliseen alaosioon. Käsittelen näitä tarkemmin myöhemmin.</li>
            </ol>
                
            <p>YLE:n uutisessa se, missä näistä selvitettiin infraäänten <em>vaikutusta</em> (terveyteen), tuntuu menneen hieman sekaisin. YLE:n mukaan <em>“[t]utkimus selvitti tuulivoiman infraäänen vaikutusta pitkäaikaisin mittauksin, kuuntelukokeiden ja kyselyjen avulla.”</em> Tämä ei pidä paikkansa. Infraäänen <em>vaikutusta</em> selvitettiin ainoastaan kuuntelukoeasetelmassa.</p>
            
            <p> Pitkäaikaisissa mittauksissa mitattiin äänitasoja kahdessa eri paikassa (Policy Brief, s. 3), ei siis äänen <em>vaikutusta</em> ihmiseen, ihmisiä ei mitattu tässä asetelmassa lainkaan.[2] Tästä pitkäaikaistutkimuksesta kerättyä tietoa kyllä käytettiin myöhemmässä, kausaalisuhteisiin liittyvässä tutkimuksessa, mutta tämä on eri asia kuin sanoa, että tässä olisi tutkittu vaikutusta.</p>

            <p>Kyselytutkimus taas oli, tutkijoiden itsensäkin mukaan, tarkoitettu lähinnä korrelatiiviseksi:</p>
            
            <blockquote>
                <em>“Poikkileikkausasetelmassa tehdyn kyselytutkimuksen perusteella ei kuitenkaan ole mahdollista arvioida syy-seuraussuhteita.” (Policy Brief, s. 6).</em> 
            </blockquote>
                
            <p>Mikäli kyselytutkimuksen tuloksia pidettäisiin todistusaineistona infraäänten vaikutuksista, tulisi kai havaittu yhteys tuulivoimaloiden läheisyyden ja oireiden yleisyyden välillä (Policy Brief, s. 5-6) tulkita <em>positiiviseksi</em> todistusaineistoksi haitallisista vaikutuksista, sillä lähimmällä etäisyysvyöhykkeellä asuneet raportoivat keskimääräistä enemmän oireita. Tällaisiin tulkintoihin en kuitenkaan ketään kannusta, mainituista syistä: tällaisen aineston pohjalta syy- ja seuraussuhteiden päättely on vaikeaa.</p>

            <h3>Onko tutkimus laaja vai ei?</h3>

            <p>
                Tutkimusta kuvataan YLE:n uutisessa sanalla <em>laaja</em>. Se, mitä kukin laajalla tarkoittaa, on tietenkin inhottavan subjektiivista, mutta lienee kuitenkin syytä ottaa huomioon, että tutkimuksen tekijät itsekin huomauttavat kyselytutkimuksen pienestä vastausaktiivisuudesta ja kuuntelukokeen pienestä otoskoosta:
            </p>

            <blockquote>
                <em>
                    “Muutamien alueiden lähimmillä etäisyysvyöhykkeillä oli kuitenkin vähemmän kuin 400 asuttua asuinrakennusta, joten näillä alueilla mukaan päätyi yksi henkilö kaikista vyöhykkeen kotitalouksista. Otoksen koko oli 4847 henkilöä. Suhteellisen pienen vastausaktiivisuuden (28 %) vuoksi 10 % ei-vastanneista haastateltiin puhelimitse postikyselyn tulosten luotettavuuden arvioimiseksi.“ (Policy Brief, s. 3)
                </em>
            </blockquote>

            <blockquote>
                <em>
                    “. . . [kuuntelukokeen] ryhmäkoot jäivät suunniteltua pienemmiksi.“ (Policy Brief, s. 4)
                </em>
            </blockquote>

            <blockquote>
                <em>
                    “Fysiologisten vasteiden osalta pieni osallistujamäärä sekä suuri yksilöllinen vaihtelu kokeen aikana ja yksilöiden välillä heikentävät niiden hyödyllisyyttä stressireaktioiden arvioimisessa.” (Policy Brief, s. 7)
                </em>
            </blockquote>

            <p>On syytä huomata varsinkin viimeisessä lainauksessa esille otettu suuri yksilöllinen vaihtelu: vaikka tuota kuuntelukoetta nyt kaikesta huolimatta haluttaisiin pitää laajana osanottajien suhteen, tulisi huomioon ottaa juurikin epävarmutta aiheuttavat tekijät, kuten yksilöllinen vaihtelu, ja <em>suhteuttaa tutkimuksen laajuus siihen</em>. Väliä ei siis sinänsä ole esimerkiksi suurelta kuulostavilla luvuilla, vaan mittausten tarkkuudella ja vaihtelun määrällä. Yllä olevien lainausten perusteella näyttää selvältä, ettei tutkimuksessa käytetty otos ole ollut riittävä (tai valitut mittarit tarpeeksi tarkkoja suhteessa vaihteluun, käsittelen tätä problematiikkaa myöhemmin).</p>

            <p>Tämän perusteella pitäisin YLE:n artikkelin käyttämää kieltä harhaanjohtavana. Varsinkin kuuntelukokeen, joka kuitenkin oli ainoa infraäänten <em>vaikutusta</em> luodannut asetelma, pientä otoskokoa harmiteltiin. Voihan tutkimusprojektia itseään pitää sinänsä laajana, se oli pitkä projekti, jossa oli monia eri osa-alueita, mutta kun ihmiset lukevat väitteen <em>"laaja tutkimus selvitti"</em>, moni varmaankin ajattelee jotain aivan muuta. Tässä tapauksessa siis esimerkiksi kuuntelukoeasetelma oli auttamattomasti liian suppea, eikä tätä seikkaa mitenkään pelasta se, että tutkimuksessa oli muita laajoja osa-alueita. </p>

            <h3>Kuuntelukokeessa <em>ei</em> mitattu herkkyyttä havaitsemiselle tai eroja herkkyydessä</h3>

            <p>Kuuntelukoeasetelmassa ei mitattu eroja ryhmien välisessä herkkyydessä, vaikka näin väitetään:</p>

            <blockquote>
                <em>
                    “Ne kuuntelukokeisiin osallistuneet, jotka ilmoittivat saavansa oireita tai sairaudentunnetta tuulivoimaloiden infraäänestä, eivät olleet muita herkempiä havaitsemaan tuulivoimaloiden infraääniä . . .” (Policy Brief, s. 2)
                </em>
            </blockquote>

            <blockquote>
                <em>
                    “Sillä, oliko henkilö ilmoittanut saavansa tuulivoimaloiden infraäänestä oireita vai ei, ei ollut vaikutusta herkkyyteen havaita tuulivoimaloiden infraääntä.” (Policy Brief, s. 6)
                </em>
            </blockquote>

            <p>YLE:n artikkelissa “herkkyys havaita” on muuttunut aistimisen tarkkuudeksi:</p>

            <blockquote>
                <em>
                    “Ihmiset, jotka kokivat saavansa tuulivoimaloiden infraäänestä oireita, eivät pystyneet aistimaan sitä tarkemmin kuin ihmiset, jotka eivät koe saavansa oireita.”
                </em>
            </blockquote>
           
            <p>Tämä päätelmä on kuitenkin ongelmallinen, sillä kukaan kokeeseen osallistujista ei havainnut heille esitettyjä infraääniä:</p>

            <blockquote>
                <em>
                    "Osallistujat eivät erottaneet tuulivoimatuotantoalueelta, pihalta ja sisältä mitatuista näytteistä infraäänen esiintymistä" (Policy Brief, s. 6)
                </em>
            </blockquote>

            <blockquote>
                <em>
                    "Kuuntelukokeissa infraäänen esiintymistä tuulivoimaloiden äänessä ei kyetty havaitsemaan ..."  (Policy Brief, s. 8)
                </em>
            </blockquote>

            <p>Tästä ei voi vetää johtopäätöstä, etteikö ryhmien välillä olisi eroa herkkyydessä. Voimme vetää ainoastaan sen johtopäätöksen, että molemmissa ryhmissä havaintokynnys infraäänille oli korkeampi kuin kokeessa käytettyjen ärsykkeiden infraäänitaso. Vertauksena: mikäli pyytäisimme Mika Törröä (Suomen vahvin mies 2021) ja minua nostamaan 1300 kilogramman painoista säkkiä, emmekä kumpikaan siihen pystyisi, järkevä loppupäätelmä tuskin olisi, ettei Törrön ja minun maksiminostokyvyssä olisi eroa. </p>
            
            <p>Tutkijat kyllä itsekin viittaavat ohimennen tämänkaltaiseen mahdollisuuteen, mutta sen kummemmin tätä ongelmaa ei tunnuta otettavan huomioon:</p>
            
            <blockquote>
              <em>
              ". . . on todennäköistä, että osa ihmisistä havaitsee suurimmat tuuliturbiinien synnyttämät infraäänitasot, vaikka sitä ei tässä tutkimuksessa voitu osoittaa." (Policy Brief, s. 7)
              </em>
            </blockquote>

            <p>On hyvin epäselvää, kuinka tämä sopii yhteen heidän väitteensä kanssa, että <em>"Kohtuullisen pienestä osallistujamäärästä huolimatta koeasetelmalla pystyttiin mittaamaan havaittavuutta ja häiritsevyyttä luotettavasti"</em> (Policy Brief, s. 6). Samaan aikaan havaintokynnystä ei siis voitu mitata, tai kaikki tutkimuksessa käytetyt ärsykkeet olivat sen alapuolella, mutta havaitsemista kuitenkin mitattiin luotettavasti? Mikäli tutkijat siis itsekin sen tietävät, että suurimpien infraäänitasojen pitäisi olla havaittavissa, täytyisi kai tutkimuksesta vedetty lopputulema olla, että menetelmät olivat liian karkeita ja osallistujamäärä liian pieni, jotta ryhmien välisiä eroja olisi voitu mitata. </p> 
            
            <p>Ehkäpä he tarkoittavat, että pystyivät mittaamaan luotettavasti sen, että kaikki heidän ärsykkeensä tosiaankin olivat havaintokynnyksen alla? Tämäkään tosin ei ole päätelmä, joka voitaisiin suoraan heidän aineistostaan tehdä. Kysyt ehkä: jos osanottajat eivät pystyneet valikoimaan oikeita ärsykkeitä arvailutodennäköisyyttä paremmin, miksei siitä voitaisi vetää johtopäätöstä, että ärsykkeet olivat heidän havaintokynnyksensä alla?</p>

            <p>On syytä huomata, että <em>kaikissa</em> tällaisissa koeasetelmissa mitataan <em>sekä</em> havaintoon liittyviä että liittymättömiä (motivaatio, taito, keskittyminen) seikkoja[3], ja näiden erottaminen voi olla vaikeaa. Infraäänet ovat lähtökohtaisesti kuuloalueen ulkopuolella, ja ne havaitaan muilla aisteilla kuin kuulolla ja niiden vaikutus on hyvin heikko. Koehenkilön täytyy siis tietää <em>mitä hänen on tarkoitus tarkkailla</em> ja toisaalta hänellä täytyy olla motivaatiota pinnistää tunnistaakseen nuo äärimmäisen heikot ärsykkeet tai yrittääkseen vastata niihin oikein. Yksinkertaisena esimerkkinä motivaation vaikutuksesta voitaisiin pitää matematiikan koetta: osa ihmisistä saattaa monimutkaisen tehtävän nähdessään lannistua, eivätkä he oikeastaan enää edes yritä ratkaista sitä, vaikka he saattaisivatkin siihen pystyä.</p>

            <p>Policy Briefin sivulla neljä mainitaan, että havaitsemiskokeessa osanottajille esitettiin kontrollinäytteitä, joista alle 100Hz:n taajuudet oli suodatettu pois. Tämä on muutos, joka on erittäin helppo kuulla. Se on kuitenkin voinut johtaa osanottajia harhaan: he ovat saattaneet saada käsityksen, että heidän pitäisi nimemomaan keskittyä kuultavissa oleviin eroihin, eikä muuten aistittaviin.</p>

            <p>Näyttää siis siltä, että valittua metodologiaa seuraten ryhmien välisiä eroja <em>ei olisi mitenkään voitu tunnistaa</em>. Tämä liittyy aiempaan keskusteluun tutkimuksen laajuudesta: aina pelkkä suuri otoskokokaan ei riitä, jos valitut mittarit eivät ole tarpeeksi herkkiä. Palaten aikaisempaan humoristiseen esimerkkiin minun ja Törrön maksiminostokyvystä: asia ei selkenisi, vaikka ähkisimme sen säkin parissa koko päivän ja otoskoko &ndash; nostoyritysten määrä &ndash; kohoaisi huimiin lukemiin. Valittu mittari ei vain yksinkertaisesti sovellu asian mittaamiseen.</p>

            <h3>Kuuntelukokeen metodologia on sekava</h3>

            <p>Tutkimukseen kuulunut kuuntelukoe koostui monesta erillisestä osiosta. Raportointi sen suhteen, mitä missäkin osiossa tehtiin, missä järjestyksessä ne suoritettiin, ja miten osanottajat jaettiin eri ryhmiin, on puuttellista. Yritän parhaani mukaan setviä kokeen kulkua ja siihen liittyviä ongelmia.</p>

            <p>Policy Brief -raportin sivulla neljä kuvataan kuuntelukokeen kulkua. He mainitsevat kolme erillistä palasta:</p>

            <ol>
                <li>Havaitsemiskoe</li>
                <li>Häiritsevyyskoe</li>
                <li>Erilliset koeosiot</li>
            </ol>

            <p>1) Havaitsemiskoe oli kaksoispakkovalintakoe-tyyppinen. Siinä siis osanottajille esitettiin ärsykkeitä pareittain. Parin toinen ärsyke aina sisälsi infraääntä, ja osanottajan tehtävänä olikin yrittää tunnistaa kumpiko niistä se oli.</p>

            <p>2) Häiritsevyyskokeessa osanottajat arvioivat näytteiden häiritsevyyttä. Osassa näytteitä oli infraääntä ja/tai "merkityksellistä sykintää". Ärsykkeet oli jaettu lohkoihin niin, että infraääntä sisältävät esitettiin omassa 10 minuuttia kestävässä lohkossa ja sitä sisältämättömät omassaan.</p>

            <p>3) Kokeessa oli myös kaksi "erillistä koeosiota", kutsun näitä nimillä 3A ja 3B. Kummassakin näistä osanottajat jaettiin kahteen ryhmään.  3A-osiossa kumpikin ryhmä katsoi 7 minuuttia pitkän luontovideon. Toiselle ryhmälle esitettiin  heidän tietämättään sen aikana infraääntä. 3B-osiossa toiselle ryhmälle esitettin väite, että heille esitetään infraääntä, ja toiselle ryhmälle ei kerrottu mitään. Kummallekaan ryhmälle ei kuitenkaan todellisuudessa esitetty infraääntä. Tämä osio kesti viisi minuuttia.</p>

            <p>Kokeiden aikana osanottajien fysiologisia vasteita mitattiin. Tutkijat mainitsevat, että niitä mitattiin myös "Voimakkaan kylmäaltistustestin aikana", mutta tätä ei raportissa sen enempää käsitellä, eikä sitä, milloin tämä suoritettiin.</p>

            <p>Missään kohdin Policy Brief -raporttia ei selkeästi kerrota, missä järjestyksessä osanottajat suorittivat kokeen eri osiot. <em>Kuuntelukokeen kulku</em> -kohdassa (s. 4) mainitaan, että <em>"Kuuntelukokeet koostuivat tuulivoimaloiden infraäänen havaitsemiskokeesta ja häiritsevyyskokeesta"</em>, minkä perusteella päättelen, että havaitsemiskokeet olivat ennen häiritsevyyskoetta. Sitä, milloin erilliset koeosiot (3A ja 3B) suoritettiin, ei kerrota missään, kuten ei sitäkään, miten osanottajat on jaettu eri ryhmiin.</p>

            <p>Tietoa ei ole myöskään siitä, olivatko kaikki kokeen osat osanottajien välisiä (<em>between subjects</em>) vai olivatko jotkin mittauksista toistettuja (<em>within subjects</em>). Oletan tässä, että mittaukset ovat olleet osanottajien välisiä. </p>

            <p>Kuuntelukoe oli siis melko monimutkainen: siinä oli monia eri osioita, jotka voivat vuorovaikuttaa toistensa kanssa lukemattomin eri tavoin. Tästä seuraa kaksi ongelmaa.</p>

            <ol>
                <li>Mahdollisten analyysien määrä on suuri suhteessa otoskokoon</li>
                <li>Kontrollin puute</li>
            </ol>

            <p>Katsotaanpa ensin mahdollisten analyysien määrää. Voimme lohkoa aineistoa ainakin seuraavanlaisten kaksijakoisten tekijöiden suhteen</p>

            <ol>
                <li>Oireita aikaisemmin raportoineet / ei raportoineet</li>
                <li>Osassa 2 sen mukaan kuulivatko he ensin infraäänilohkon vai infraäänettömän lohkon (tässäkin kohtaa oletan, että järjestys oli vastabalansoitu: tätä ei raportissa kerrota)</li>
                <li>3A-osassa infraäänelle altistetut / ei altistetut</li>
                <li>3B-osassa infraääniväitteen saaneet / jotka eivät saaneet väitettä</li>
            </ol>

            <p>Tämän lisäksi tekijöitä voi olla myös muita, esimerkiksi jos eri osanottajat suorittivat kokeen osat eri järjestyksessä, kuinka he reagoivat kylmäaltistustestiin, tai osanottajia voidaan analysoida erilaisten taustamuuttujien suhteen (ikä, sukupuoli, muut sairaudet) ja niin edelleen. On syytä kuitenkin huomata, että jo mainituista neljästä tekijästä saadan 16 uniikkia kombinaatiota: osanottaja voi olla esimerkiksi oireita aikaisemmin raportoimaton, joka kuuli ensin infraäänilohkon, 3A-osiossa häntä ei altistettu infraäänelle ja 3B-osassa hänelle ei väitetty, että hän kuulee sen aikana infraääntä. Mainitsinko jo, että kokonaisosallistujamäärä oli 27? </p>

            <p>Ja tutkijat tosiaankin tekevät tämäntyyppistä lohkomista &ndash; se on tärkeässä osassa heidän päättelyään. Esimerkiksi tässä tekstipätkässä osallistujia lohkotaan tekijöiden 1, 3 ja 4 mukaan:</p>

            <blockquote>
                <em>"Yli
                    puolet henkilöistä (6/11), jotka olivat ilmoittaneet saavansa oireita tuulivoimaloiden
                    infraäänestä, ilmoittivat kokeiden aikana oireista. Raportoitu oireilu liittyi kuitenkin näytteisiin,
                    joissa ei ollut mukana infraääntä (luontovideot ja tuulivoimaloiden ääni, joista oli poistettu
                    infraääni) . . . Infraääni-väittämästä ilman infraäänialtistusta seurasi oireita
                    kuudelle, joista viisi oli henkilöitä, jotka olivat ilmoittaneet saavansa oireita tuulivoimaloiden
                    infraäänestä.". (s. 7)</em>
            </blockquote>

            <p>Näiden kolmen tekijänkin mukaan lohkottuna kombinaatiota tulisi kahdeksan kappaletta, jolloin kuhunkin jäisi alle 4 osanottajaa. Missään ei kuitenkaan mainita kuinka paljon kuhunkin lohkoon loppujen lopuksi tilastoyksiköitä jäi, mihin perustuen tätä lohkomista suoritettiin (oliko lohkominen päätetty etukäteen vai tehtiinkö sitä eksploratiivisesti eli tutkien aineistoa ilman etukäteisajatusta siitä mitä sieltä löytyy) jne.</p>

            <p>Mainitsin ongelmana myös kontrollin puutteen. Kaikkein selvimmin tämä tulee esille siinä, että koska <em>kaikki kokeeseen osallistuneet</em> "altistettiin" infraäänille, on mahdotonta ilman lisäoletuksia tehdä päätelmiä sen vaikutuksesta (käsittelen tätä myöhemmin lisää). Sama pätee, sen perusteella mitä raportista luin, myös muihin tekjöihin, vaikkapa siihen, että nimenomaan osion 3B "infraääniväite" olisi kausaalisesti aiheuttanut oireiden raportoinnin. Kerätty aineisto on liian kohinaista ja harvaa, että tällaisia päätelmiä voitaisiin tehdä. Kokeen kulku vaikuttaa siis sekavalta, ja siltä, että melkein mikä tahansa olisi voinut vaikuttaa melkein mihin tahansa muuhun.</p>

            <p>Mittareiden suhteen on myös syytä huomata se, että osanottajan sisäinen tila (onko hän tunnistanut infraäänen, onko hänellä oireita) on <em>latentti</em>, eli emme havaitse sitä, vaan osanottajien kertomuksia. Tämä tulkinnallinen vaikeus näkyy, ehkäpä tutkijoiden niin tarkoittamatta, siinä kuinka heidän kielenkäyttönsä vaihtelee: välillä he puhuvat suoraan <em>oireista</em> ja välillä taas <em>raportoiduista</em> tai <em>ilmoitetuista oireista</em> (ks. lainaus yllä). Jälkimmäinen näistä on oikein: heidän aineistonsa koostuu nimenomaan <em>ilmoitetuista oireista</em>, ja on helppo ymmärtää, millaisia ongelmia tähän liittyy, esimerkiksi se, että eri ihmiset ovat eri tavoin herkkiä kertomaan oireistaan.</p>

            <h3>Raportin kieli on liian binääristä</h3>

            <p>On jo pitkään puhuttu siitä, että tieteellisten tulosten raportoinnissa tulisi pyrkiä pois binäärisestä kielenkäytöstä, siis sellaisesta, jossa esimerkiksi vaikutukset luokitellaan sen mukaan onko niitä vaiko eikö. Mittauksiin kuitenkin aina liittyy epävarmuutta: infraäänten vaikutusta ei voida mitata suoraan, mittalaitteet ovat epätarkkoja, yksilöiden välillä on vaihtelua ja niin edelleen.</p>

            <p>Policy Brief -raportti on täynnä binääristä kielenkäyttöä, esimerkiksi  <em>". . . infraääni [ei] vaikuttanut . . ."</em> (s 1) ,<em>"Oireilevan ja oireilemattoman ryhmän välillä ei havaittu eroja . . ."</em> (s. 6) ja <em>". . . vasteissa ei nähty eroa . . ." (s. 8)</em>. </p>

            <p>Tämänkaltainen binäärinen kielenkäyttö peittää tuloksiin liittyvän epävarmuuden. Monessa kohdin tätä tekstiä on jo nostettu esille tuloksiin liittyviä ongelmia, mutta kun tulokset esitetään yksioikeisesti, niin, että väitetään että "eroja ei nähty", jää kaikki tämä piiloon. Oman kokemukseni mukaan tämänkaltainen kielenkäyttö antaa lukijoille helposti väärän kuvan tuloksiin liittyvästä varmuudesta, ja tästä syystä pidän tätä ristiriitaisena Policy Briefissä mainitun julkisen tiedon levittämisen tavoitteen kannalta. Binäärinen kielenkäyttö ei levitä tietoa, vaan antaa virheellisen käsityksen päätelmien varmuudesta.</p>

            <p> Tämä nähdään jo YLE:n uutisesta, johon päätelmät ovat päässet täysin varmoina: <em>"Ihmiset eivät pysty havaitsemaan tuulivoimaloiden tuottamaa infraääntä, eikä sillä ole mitattavia vaikutuksia elimistöön"</em>, <em>". . . infraäänet eivät aiheuta koettuja terveysvaikutuksia"</em>, <em>". . . infraääni ei selitä niihin liitettyjä terveyshaittoja"</em> tai <em>"Heidän tahdosta riippumaton hermostonsa ei myöskään reagoinut infraääniin muita ihmisiä voimakkaammin".</em></p>

            <p>Tutkijat eivät myöskään kerro, mille he binäärinsä perustavat, mutta oletan, että he perustavat sen tilastolliselle merkitsevyydelle, sillä he mainitsevat sen kerran sivulla 6 havaitsemiskokeen yhteydessä: <em>". . . äänien ero pystyttiin havaitsemaan tilastollisesti merkitsevästi"</em>. Päätelmien perustaminen tilastolliselle merkitsevyydelle, varsinkin jos on käytetty niin kutsuttua nollahypoteesin merkitsevyystestausta (Null Hypothesis Significance Testing, NHST) on erittäin ongelmallista jo itsessään, mutta vielä ongelmallisemmaksi tämän tekee pieni otoskoko, edellisessä kritiikissä mainittu lohkomisen runsaus ja suuri yksilöllinen vaihtelu. Käytännössä näistä syistä johtuen tilastollisesti merkitsevien erojen löytymättömyys ei tarkoita mitään.</p>

            <h3>Epärealistiset oletukset tulosten tulkinnassa</h3>
           
            <p>Voimme rivien välistä lukea kaksi vahvaa oletusta. Jotta infraäänen haitallisuus voitaisiin todeta, osanottajien pitäisi</p>

            <ol>
                <li>havaita se (jyrkemmässä muodossa: havaita infraääni oireita aikaisemmin raportoimattomia tarkemmin) ja</li>
                <li>saada oireita/muita fysiologisia vasteita vain ja nimenomaan infraäänille altistumisen aikana.</li>
            </ol>

            <p>Ensimmäinen näistä oletuksista on sen verran tärkeä, että YLE:n uutisessa se nostetaan päälöydöksi: <em>"Tutkimuksen päähavainto on se, että infraääntä ei havaittu kuuntelukokeissa"</em>. On kuitenkin epäselvää, <em>miksi</em> infraääni pitäisi havaita, ennen kuin se voisi olla haitallista. Tunnemmehan monia asioita, jotka ovat ihmisille haitallisia, vaikka ne jäävätkin havaintokynnyksen alle.</p>

            <p>Epäselvää on myös se, miksi infraäänten aiheuttamien oireiden pitäisi olla niin akuutteja, että ne ilmenevät kymmenen minuutin tarkkuudella altistuksesta. Tämä oletus kuitenkin on luettavissa rivien välistä, sillä kuten aiemmin tutkimuksen kulkua purkaessa totesin, kaikki osanottajat altistettiin infraäänille: jotta tutkimuksessa olisi mieltä, on sen taustalla siis oltava oletus siitä, että infraäänten vaikutus on ajallisesti melko tarkasti rajautunut, oireiden tulisi alkaa ja loppua melko äkkiä.</p> 
            
            <p>En keksi näille oletuksille vahvoja perusteita, päinvastoin, ne vaikuttavat melko epärealistisilta &ndash; myönnän kuitenkin etten ole aiheen asiantuntija.</p>

            <h2>Loppu</h2>

            <p>YLE:n uutisessa tutkimuksen vastuullinen johtaja Panu Maijala toteaa, että <em>"Se, että infraääni ei aiheuta terveyshaittoja, on varmasti kaikille alan toimijoille ja tuulivoimaoperaattoreille se keskeisin havainto"</em>.</p>

            <p>Tutkimuksen esittämä aineisto on kuitenkin sen verran hajanaista (edellä käsiteltyihin seikkoihin pohjautuen), että siitä voisi helposti vetää myös <em>täysin päinvastaisia päätelmiä</em>! Toisenlaisia johtopäätöksiä janoava voisi tutkimuksen aineistoon perustuen väittää esimerkiksi että </p>

            <ol>
                <li>Kyselytutkimus paljasti: tuulivoimaloiden lähellä asuvilla enemmän oireita!</li>
                <li>Nyt se on varmistettu: laboratoriotutkimuksen aikana infraäänille herkät ihmiset saivat enemmän haittaoireita!</li>
            </ol>
            
            <p>Edelleen painotan: en ketään suosittele tällaisia johtopäätöksiä tästä tutkimuksesta vetämään. Pikemminkin haluan tällä osoittaa sen, että tutkimuksen heikkouksien vuoksi siitä tehtävät päätelmät ovat erittäin herkkiä sille, <em>millaisia päätelmiä siitä haluamme vetää</em>; toisin sanottuna aineiston todistusvoima suuntaan taikka toiseen on erittäin heikko. Bayesilaisesti voisi sanoa, että tutkimuksen tarjoama informaatio ei juuri muuta priori-tietoamme tai uskomuksiamme.</p>

            <p>Osa kritiikistä voi vaikuttaa epäreilulta sen vuoksi, että käsitellyt lähteet on suunnattu suurelle yleisölle, eivätkä ne ole "oikeita tieteellisiä julkaisuja". Olen itse kuitenkin tästä eri mieltä. Ei ole mitään syytä, miksi tulosten raportoinnin tulisi olla tällaisessa tapauksessa vähemmän tarkkaa, tai tutkimuksen ongelmakohtia pitäisi silloin vähätellä tai jättää kokonaan huomiotta.</p> 
            
            <p>Olen sitä mieltä, että tärkeä osa tiedeviestintää on tutkimukseen liittyvien ongelmien selkeä kommunikointi: siinä pitäisi olla kenties <em>vielä selvempi</em> kuin tiedeyhteisön sisällä, sillä voimme olettaa, että suurella yleisöllä ei keskimäärin ole samanlaisia valmiuksia arvioida tutkimusta kriittisesti. Liian usein tutkimustulosten uutisoinnissa tämä tuntuu unohtuvan ja yksittäiset tutkimukset uutisoidaan suurina tiedollisina vallankumouksina. Väittäisin tällä olevan vaikutuksia esimerkiksi siihen, miten ihmiset käyttävät tutkimustietoa argumentoinnissaan: moni on tuntunut omaksuneen tuon käsityksen ja käyttää yksittäisiä tuloksia aivan kuin ne tosiaan olisivat voineet "osoittaa" jonkin asian lopullisesti.</p>

            <h2>Alaviitteet</h2>

            <p>[1] Policy brief -raportin alaotsikko on...</p>

            <blockquote>
                "Näkökulmia ajankohtaisiin yhteiskunnallisiin kysymyksiin ja poliittisen päätöksenteon tueksi." (Policy Brief, s. 1)
            </blockquote>

            <p>...minkä lisäksi myös luotettavan tiedon välittäminen "väestölle" on nostettu tekstiin:</p>

            <blockquote>
                “. . . väestölle tulisi välittää luotettaviin tieteellisiin tutkimuksiin perustuvaa tietoa.” (Policy Brief, s. 9)
            </blockquote>


            <p>[2] Jos meillä olisi vahva teoreettinen malli infraäänten vaiutuksista, voisimme toki noiden mittausten perusteella ennustaa, millaisia terveysvaikutuksia sillä olisi. Voimmehan esimerkiksi mitata haitallisten kemikaalien määrää elintarvikkeista ja todeta, mikäli pitoisuudet ovat liian suuria, että kyseisillä elintarvikkeilla olisi haitallinen vaikutus nautittuna. Tämä kuitenkin perustuu jo olemassa olevaan vahvaan tietämykseen noiden kemikaalien vaikutuksesta ihmiseen. Infraäänten suhteen tällaista teoreettista mallia kuitenkaan ei ole &ndash; nimenomaan sitähän tässä tutkimuksessa oli tarkoitus selvittää, että vaikuttaako se vai ei! Tässä ei siis tutkittaisi <em>vaikutuksia</em> vaan vaikutusten olemassaolo olisi yksi alkulähtökohta.</p>

            <p>[3] Joskus kaksoispakkovalintakokeeseen viitataan termillä "harhaton" (<em>bias free</em>). Tällä viitataan siihen, että koska osanottaja valitsee kahdesta neutraalista vaihtoehdosta ("kumpi ärsykeparista sisälsi signaalin: ensimmäinen vain toinen?"), ei hänellä ole syytä suosia kumpaakaan näistä. Näin voi hyvinkin olla: tämä ei tarkoita, etteikö osanottajan <em>suoritukseen sinänsä</em> vaikuttaisi myös muut tekijät. Tilastollisesti näitä muita tekijöitä ei voida erottaa toisistaan.</p>

            <h2>Lähteet</h2>

            <p class="bibEntry">YLE Uutiset (2020): Laaja suomalaistutkimus selvitti: infraääni ei ole tuulivoiman koettujen terveyshaittojen syynä. Saatavilla: https://yle.fi/uutiset/3-11309677</p>
            <p class="bibEntry">Tuulivoimaloiden infraääni ja terveys (Policy Brief 11/2020): https://tietokayttoon.fi/julkaisu?pubid=34903</p>
        </main>

        <footer>
            &copy; Joni Pääkkö (2021)
        </footer>

        
    </body>
</html>

