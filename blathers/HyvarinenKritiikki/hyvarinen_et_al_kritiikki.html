<!DOCTYPE html>
<html>
    <head>
        <meta charset="utf-8">
     
        <title>Hyvärinen et al. kritiikki</title>
        <meta name="description" content="">

        <link rel="stylesheet" href="../../css/blather.css">
    </head>
    <body>

        <main>

            <h1>Hyvärinen et al. kritiikki</h1>

            <h2>Johdanto</h2>

            <p>Käsittelen tässä kirjoituksessa tutkimusraporttia <em>Vertaileva tutkimus digitaalisen ja analogisen signaalitien musiikinkuuntelutuokioiden vaikutuksista alakoulun opetusryhmässä</em> (Hyvärinen et al. 2021), joka tätä kirjoittaessa löytyy pdf-muodossa ainakin Astia-studion sivuilla olevasta tiedotteesta (https://astiastudio.fi/fi/vertaileva-tutkimus-digitaalisen-ja-analogisen-signaalitien-musiikinkuuntelutuokioiden-vaikutuksista-alakoulun-opetusryhmassa/). Kaikki sivunumeroviittaukset ovat tuohon PDF-tiedostoon (ladattu &amp; luettu 28.10.2021).</p>

            <p>Tutkimuksen raportoinnissa on vakavia puutteita, kuten myös aineiston käsittelyssä sekä siinä miten ja millaisia johtopäätöksiä tutkijat aineistostaan tekevät. Nämä puutteet ovat tekstini pääasiallinen sisältö: raportissa on toki myös hyviä puolia, kuten esimerkiksi se, kuinka avoimesti tutkijat kertovat kohtaamistaan haasteista &ndash; tämänlaista avoimuutta mielellään näkisi enemmänkin. </p>

            <p>Raportin tuloksia ehdotetaan käytettävän paitsi jatkotutkimuksen pohjana, niin myös normatiivisesti, siis sen pohjana, kuinka vaikkapa nyt musiikkituokioita koulussa järjestetään. Varsinkin jälkimmäisestä syystä johtuen pidän tärkeänä tarkastella tutkimusta kriittisesti. </p>

            <p>Ennen tämän tekstin lukemista suosittelen lukemaan tuon raportin, mutta kiireisimmille tarjoan lyhyen kuvauksen tutkimuksesta.</p>

            <h2>Lyhyt kuvaus tutkimuksessa</h2>

            <p>Tutkimuksessa selvitettiin seuraavia kysymyksiä (s. 11):</p>

            <ol>
                <li><em>"[V]oivatko musiikinkuuntelutuokiot vaikuttaa alakouluikäisten oppimiseen, keskittymiseen, käyttäytymiseen ja laajemmin koko luokan työrauhaan."</em></li>
                <li><em>"[O]nko soitettavan musiikin signaalitien valinnalla vaikutusta oppimiseen, keskittymiseen, käyttäytymiseen ja luokan työrauhaan."</em></li>
            </ol>

            <p><em>Signaalitie</em> tässä viittaa siis joko analogisella tai digitaalisella laitteistolla toistettuun musiikkiin.</p>

            <p>Raportissa on pääosassa määrällinen aineisto, jota kerättiin kolmos- ja kutosluokkalaisilta. Lapset kävivät läpi kolme kuukauden kestänyttä jaksoa, joista yhden aikana ei ollut musiikkia lainkaan ja kahtena toisena oli päivittäin kolme kolmen minuutin mittaista musiikkituokiota. Toisen musiikkikauden aikana musiikki toistettiin käyttäen digitaalista signaalitietä ja toisen kauden aikana käyttäen analogista signaalitietä.</p> 
            
            <p>Tutkimuksen yhteydessä kerättiin kahdenlaista määrällistä aineistoa:</p>

            <ol>
                <li>Kyselyt, joita lapset täyttivät päivittäin. Näissä luodattiin esimerkiksi sitä kuinka helpoksi he olivat sinä päivänä kokeneet opetukseen keskittymisen olevan</li>
                <li>Opettajat suorittivat arvion lasten sosioemotionaalisesta kompetenssista musiikittoman ja analogisen kauden jälkeen.</li>
            </ol>

            <p>Lisäksi raportissa on mukana runsaasti laadullisia huomiota. Pidän laadullisen aineiston yhdistämistä raporttiin hyvänä, mutta ongelmana on se, että nämä sekoittuvat määrällisestä aineistosta tehtyihin päätelmiin niin, ettei ole aina selvää, kumpaan tutkijat oikein päätelmänsä perustavat ja toisaalta laadullisten huomioiden käsittelystä puuttuu systemaattisuus. Näistä syistä en puutu näihin laadullisiin huomioihin sen kummemmin. Totean tässä vain sen, että tutkijoiden tulisi selkeämmin erottaa, kummanlaiseen aineistoon he päätelmänsä perustavat, ja jos laadullista aineistoa käytetään päätelmien tukena, tulisi myös sen käsittelyn olla systemaattista.</p>

            <h2>Tutkimuksen ongelmia</h2>

            <h3>Mp3-muunnoksesta ei kerrota sen yksityiskohtia</h3>
            
            <p>Digitaalisen signaalitien versioiden tuottamista kuvataan näin:</p>

            <blockquote>"Digitaalisen signaalitien versiot oli äänitetty Spotifystä kannettavan tietokoneen (MacBook Air) äänikortin ulostulosta toisen äänikortin kautta takaisin tietokoneelle ja kappaleet oli tämän jälkeen muunnettu yleisimpään käytössä olevaan digitaaliseen  formaattiin eli MP3:ksi." (s. 13 - 14)</blockquote>

            <p>Tämän yhteydessä tumainStyle.csslisi mainita esimerkiksi mp3-muunnoksessa käytetty näytteenottotaajuus sekä bittisyvyys &ndash; nämä ovat siis parametreja, jotka vaikuttavat mp3-muunnoksen laatuun. Erot huonolla ja hyvällä laadulla tehtyjen mp3-tiedostojen välillä ovat merkittäviä, ja on selvää, että musiikkinautinto kirkkaan analogisesti tuotetun äänen (tai hulppealla laadulla pakatun mp3-tiedoston) ja muusiksi pakatun mp3-tiedoston välillä on erilainen &ndash; näin ainakin olen omakohtaisesti huomannut. </p>

            <p>Irrallisena huomiona mainittakoon etten täysin ymmärrä, miksi prosessi on tehty näin monimutkaisesti: onhan mahdollista äänittää tietokoneen stereoulostuloa suoraan, siis niitä ääniä, joita koneella sillä hetkellä kuuluu &ndash; näin ääntä ei tarvitsisi kierrättää toisen äänikortin kautta takaisin tietokoneelle. Tässä vaiheessa minun on tosin pakko huomauttaa, että <em>en</em> näin julkisesti suosittele kenenkään noin tekevän Spotifystä toistettavan musiikin kanssa, sillä minun ymmärtääkseni tämä rikkoo kyseisen palvelun käyttöehtoja &ndash; ja olisihan se kai hieman epäreilua artistejakin kohtaan.</p>

            <h3>Vastabalansoinnin puutetta ei oteta huomioon</h3>

            <p>Tutkijat itse eivät tätä termiä käytä, mutta heidän alkuperäisenä ideanaan oli käyttää vastabalansoitua (<em>counterbalanced</em>) asetelmaa, josssa toinen tutkimusryhmä aloittaa analogisella kaudella ja lopettaa digitaalisella kaudella kun taas toisessa ryhmässä nämä kaudet olisivat siis toisin päin. Kausien välissä olisi molemmissa tapauksessa musiikiton kausi. (s. 13).</p>
            
            <p>Tutkimuksessa ilmenneiden ongelmien vuosi toteutunut järjestely kuitenkin oli seuraavanlainen (s. 13, 21 ja 22):</p>

            <ul>
                <li>3. luokalla <ol>
                    <li>Epäonnistunut analoginen kausi</li>
                    <li>Musiikiton kausi</li>
                    <li>Digitaalinen kausi</li>
                    <li>Analoginen kausi</li>
                </ol></li>
                <li>6. luokalla <ol>
                    <li>Digitaalinen kausi</li>
                    <li>Musiikiton kausi</li>
                    <li>Analoginen kausi</li>
                </ol></li>
            </ul>

            <p>Tutkijat sanovat, että kummastakin luokasta aineistoa kertyi kolmelta kuukaudelta (s. 14), joten oletan, että kolmannen luokan ensimmäiseltä epäonnistuneelta analogiselta kaudelta kerättyä dataa ei käytetty &ndash; täysin ymmärrettävä päätös tietenkin. Tärkeää on se, että tutkimuksessa siis <em>ei lopulta ollut</em> vastabalansoitua asetelmaa.</p> 
            
            <p>Tutkijat mainitsevat (s. 13) valinneensa vastabalansoidun asetelman, jottei esimerkiksi syysloman odotus vaikuttaisi tuloksiin &ndash; määrällisen aineiston analyysissa tätä ei kuitenkaan oteta huomioon. Mikäli tutkijoiden oletus on ollut, että vastabalansointi tarvitaan ajallisten efektien kontrolloimiseksi, voisi olettaa, että tämän kontrolloinnin <em>puute</em> myös vaikuttaisi ja olisi oleellinen seikka huomioon otettavaksi.</p>

            <p>On tosin hieman epäselvää, kuinka vastabalansointi olisi voinut toimia lähtökohtaisestikaan, sillä luokat olivat erilaisissa tilanteissa: kolmasluokkalaiset olivat vasta aloittaneet yhdessä, joten <em>"sosiaaliset suhteet eivät olleet ... vakiintuneet"</em> (s. 8) kun taas kutosluokkalaiset olivat opiskelleet yhdessä jo pidempään (s. 9). Tällaiset seikat ovat tietenkin tällaisen tutkimuksen tekemisen käytäntöön liittyviä ongelmia, enkä (tulen toistaamaan tämän usein tässä tekstissä) tietenkään vaadi tutkimuksen tekijöiltä mahdottomia, vaan sitä, että nämä tutkimuskysymyksen ulkopuoliset seikat otettaisiin huomioon aineistoa tulkitessa.</p>

            <h3>Määrällisen aineiston analyysi ei ota huomioon hajontaa</h3>

            <p>Lasten vastauksia kyselyihin käsiteltiin seuraavanlaisesti: yhden kauden sisällä lapsen vastauksista tiettyyn kysymykseen laskettiin keskiarvo, ja lopulta kaikkien lasten keskiarvoisista vastauksista tuohon kysymykeen laskettiin summa, joka edusti tuolta kaudelta mitattua arvoa esimerkiksi kysymykseen "Minun on ollut helppo keskittyä tänään". Näin toimittiin kaikkien kysymysten kohdalla, ja lopputuloksena siis oli kuusi lukuarvoa kultakin kaudelta. </p>

            <p>Opettajien arvioita sosioemotionaalisesta kompetenssista käsiteltiin samankaltaisella tavalla, mutta koska arviot annettiin vain kahdesti, ensin musiikittoman kauden ja sitten analogisen kauden jälkeen, näistä arvioista muodostettiin tuo summamuuttuja suoraan. Esimerkiksi pistemäärä kysymykseen "Tarjoaa apuaan muille oppilaille" on saatu niin, että opettajan antamat arviot tuohon kysymykseen kaikille oppilaille on yksinkertaisesti laskettu yhteen. Lopputuloksena tästä on siis ollut 17 pistemäärää &ndash; nuo summamuuttujat &ndash; noilta kahdelta kauhdelta.</p>

            <p>Ongelmana tässä on se, että molemmissa tapauksissa summamuuttujan muodostaminen on täysin turhaa. Itse asiassa se ei ole ainoastaan turhaa, vaan vahingollista, sillä tämä menettely piilottaa aineistossa olevan vaihtelun.</p>

            <p>Vastauksiin liittyy paljon vaihtelua aiheuttavia tekijöitä. Lapsi yrittää purkaa kokonaisen päivän kokemukset yksittäiseen kysymykseen &ndash; on selvää, että tähän vaikuttaa monta muutakin asiaa kuin se, että onko kyseisenä päivänä ollut musiikkituokiota. Tämän lisäksi yksittäisen lapsen vastaukset vaihtelevat päivien välillä. Tämän lisäksi eri lasten vastaukset poikkeavat toisistaan. Ymmärrän kyllä, että tutkijat ovat menettelyllään pyrkineet hallinnoimaan varsin monimutkaista aineistoa (siinä on ajallisia, henkilöiden sisäisiä ja välisiä vaihteluita jne.), mutta heidän valitsemansa menettely on erittäin huono ja vahingollinen juuri siksi, että se &ndash; kuten sanottua &ndash; piilottaa aineistossa olevan vaihtelun ja näin antaa tuloksista liian varman kuvan.</p>

            <p>Toinen ongelma on se, että menettelyn takia pisteiden mahdollinen vaihteluväli on epäintuitiivinen ja sen lisäksi hieman erilainen kummassakin luokassa. Esimerkiksi kyselyiden tulosten vaihteluväli 3. luokassa on 24-144 ja 6. luokassa 25-150. Mahdolliset pistemäärien vaihdokset tulee kuitenkin suhteuttaa näihin asteikoihin, sillä ainostaan siten voimme yrittää käsitteellistää muutosten suuruuksia: yhden gramman muutos painossa on vähän jos puhumme ihmisten painoista, mutta paljon, jos puhumme torakoiden painoista. </p>

            <h3>Määrällisen aineiston analyysimenetelmä on huono</h3>

            <p>Määrällisen aineiston analyysi on toteutettu niin, että edellissä osassa kuvatut pistemäärät on kerätty taulukoihin. Esimerkkinä alapuolella on raportin Taulukko 1:</p>

            <figure>
                <a href="figs/taulukko_1_hyvarinen.png"><img src="figs/taulukko_1_hyvarinen_pieni.png"></a>
                <figcaption>Taulukko 1 lähteestä Hyvärinen et al (2021).</figcaption>
            </figure>

            <p>Näitä raportissa on tutkailtu rivi kerrallaan: minkä kauden kokonaispistemäärä oli suurin ja mikä pienin (huomaa, että ylläolevassa taulussa pieni pistemäärä on "parempi"). Ylläolevaan tauluun pienimmät pistemäärät on merkattu vihreällä ja suurimmat sinisellä.</p>

            <p>Tällaista menettelyä <em>ei missään nimessä</em> voida käyttää päätelmien tekemiseen määrällisestä aineistosta &ndash; elleivät vaikutukset sitten olisi erityisen selviä, mutta tässä tapauksessa ne eivät sitä ole.  Esimerkiksi ylläolevassa esimerkkitaulussa päätelmä analogisen kauden paremmuudesta suhteessa digitaaliseen kauteen taulukon ensimmäisellä rivillä perustuu <em>yhden desimaalin eroon</em>! Samoja ongelmia löytyy sosioemotionaalista kompetenssia kuvaavien lukuarvojen analyysista: osassa mittareita ero on vain yhden pisteen, mikä on pienin ero, mitä käytetyllä asteikkolla olisi mahdollista havaita.</p>

            <p>Analyysia tehdessä tulee ottaa huomioon pistemäärissä oleva vaihtelu &ndash; joka nyt on piilotettu &ndash; sekä erojen suuruus. Kymmenesosan muutos asteikolla, joka ulottuu 24:stä 144:ään ei liene kovin merkittävä &ndash; varsinkin jos huomioon otettaisiin se hajonta.</p>

            <p>Määrällisen aineiston analyysissä pitäisi <em>vähintään</em> luopua viimeisten summamuuttujien muodostamisesta, ja esittää aineisto siinä muodossa kuin se ennen tätä vaihetta on. Tämä antaisi paremman kuvan aineistossa olevasta vaihtelusta, ja sosioemotionaalisen kompetenssin arvioiden analyysin suhteen tämä korjaus olisikin riittävä. Lapsilta mitattu kyselyaineisto sen sijaan on monimutkaisempaa, ja on tutkijoista kiinni kuinka tarkasti vastausten ajallisia muuutoksia tahdotaan mallintaa: He esimerkiksi mainitsevat, että lapsilla oli mielikkipäiviä, jolloin esitetty musiikki oli eniten heidän makuunsa (s. 21). Oli miten oli, tätä vaihtelua <em>ei vain saa jättää huomiotta ja olla kuin sitä ei olisikaan</em>. Kaikkein yksinkertaisin tapa tietenkin on yhdistää kauden sisältä kaikki vastaukset tiheyskuvaajaan ja vertailla sitten näiden eroja.</p>


            <h2>Tutkimuksen numeerinen aineisto visualisoituna</h2>

            <p>Raportissaan Hyvärinen et al. tarjoavat aineiston taulukkomuodossa. Tässä ei tietenkään ole mitään väärää, päinvastoin, on mukavaa, että raakadata (niin raakaa kuin se tässä tapauksessa voi olla) on saatavilla. On kuitenkin helpompi vertailla lukuarvoja kuviosta: näin on helpompi saada käsitys suurista linjoista ja lukujen välisistä vaihteluista. Tästä syystä olen tähän kerännyt rapotissa esitetyt aineistot sirontakuvioihin (R-koodi näiden kuvioiden tuottamiseksi löytyy <a href="R/taulukkojen_visualisointi.R">tästä</a>). </p>

            <p>Olen myös muuttanut raportoidut summamuuttujat keskiarvoiksi. Tämä helpottaa tulkintaa kahdesta syystä: 1) Se tasaa otoskoon eron eri luokissa (24 oppilasta 3. luokalla [s. 8] ja 25. kuudennella [s. 9]) ja 2) se vakioi arviointien vaihteluvälin.</p>

            <p>Tarkoituksenani näissä kuvaajissa on näyttää, että kun pistemäärät esitetään yhdessä (tämä antaa jonkin käsityksen vaihtelusta) ja suhteutettuna asteikoihin (tämä antaa jonkin käsityksen muutosten suuruuksista) näyttävät muutokset melko hajanaisilta. Motiivinani tässä ei ole ilkeys: kuten Anrew Gelmankin on sanonut, hyvä visualisaatio paljastaa datan ongelmat &ndash; joita jokaisessa datasetissä on &ndash; eikä piilota niitä. Tutkimuksen kriittisen tarkastelun kannalta nimenomaan tietoisuus sen puutteista on äärimmäisen tärkeää.</p> 

            <h3>Lasten vastaukset kyselytutkimukseen</h3>

            <p>Molemmissa kuvaajissa kaudet esitetään aikajärjestyksessä. Huomaa pistemäärien tulkinta: alemmat pistemäärät tulkitaan "paremmiksi". Kolmannen luokan tapauksessa on syytä muistaa, että tutkijoiden mukaan lasten ryhmäytyminen vielä oli kesken (s. 9) ja osalla lapsista oli vaikeuksia ymmärtää kysymyksiä (s. 7).</p>

            <figure>
                <a href="figs/kyselyt.png"><img src="figs/kyselyt_pieni.png"></a>
                <figcaption>Keskiarvot lasten keskiarvoisista vastauksista esimerkiksi keskittymistä ja opiskelurauhaa koskeviin kysymyksiin. Suuremmat arvot edustavat huonompia lopputuloksia, esimerkiksi huonompaa keskittystä. Data raportista Hyvärinen et al. (2021). </figcaption>
            </figure>

            <h3>Opettajien arviot sosioemotionaalisesta kompetenssista</h3>

            <p>Myös näissä kuvaajissa kaudet ovat aikajärjestyksessä. Huomaa, että pistermäärien tulkinta on nyt hieman monimutkaisempaa, sillä arvioitavana oli sekä positiivisia että negatiivisia piirteitä. Pyöreät punaiset pisteet, jotka on yhdistetty jatkuvalla viivalla ovat <em>positiivisia</em> piirteitä (esimerkiksi <em>Tarjoaa apuaan muille oppilaille</em>) kun taas katkoviivalla yhdistetyt siniset ristit <em>negatiivisia</em> piirteitä (esimerkiksi <em>On lyhyt pinna</em>). Muistutan, että sosioemotionaalista kompetenssia ei mitattu digitaalisen kauden lopulla.</p>

            <figure>
                <a href="figs/sosemot.png"><img src="figs/sosemot_pieni.png"></a>
                <figcaption>Keskiarvot opettajien antamien sosioemotionaalisen kompetenssin pistearvojen keskiarvoista.</figcaption>
            </figure>

            <h2>Muita huomioita</h2>

            <p>Tulosten tulkinnassa tulisi ottaa huomioon myös se, että tuloksiin vaikuttavat monet seikat &ndash; eivät pelkästään ne, jotka tutkijoita kiinnostavat. Kuten tutkijat itsekin huomauttavat, tutkimusjakson aikana oli muitakin ajallisia muutoksia: syysloma lähestyi, ja kolmannen luokan tapauksessa lapset olivat vasta aloittaneet samalla luokalla, luokissa toimi useita eri opettajia, kysymyksiä ei välttämättä ymmärretty ja niin edespäin. Tämän lisäksi tuloksiin vaikuttavat tietenkin myös kaikki muut seikat: häämöttävät koepäivät, lasten henkilökohtaiset tilanteet, arviot koskivat koko päivää (kyllähän keskittymiskyky päivän aikana vaeltelee), joinain päivinä kenties vastaustapa muuttuu... ymmärrämme, että ihmisiin ja siihen miten he kyselyihin vastaavat vaikuttavat jatkuvasti useat erilaiset voimat. En tutkijoilta vaadi tämän vaihtelun kontrollointia, se on suuri haaste tämän kaltaisessa tutkimuksessa, vaan tämän vaihtelun huomioimista analyyseissa. Tutkijat kyllä <em>mainitsevat</em> näitä ongelmia, mutta siihen se tuntuu jäävän, näitä ongelmia ei enää oteta huomioon analyyseissa: kuten sanottua, päätelmät määrällisestä aineistosta perustuvat pahimmillaan yhden desimaalin eroon.</p>

            <p>Tämän lisäksi käytössä ei ollut <em>kaksoissokkoasetelmaa</em>. Kaksoissokkokokeessa "manipulaation suorittaja" ei tiedä, minkä manipulaation hän koehenkilöille tarjoaa: lääketieteellisessä tutkimuksessa lääkkeen annostelija ei tiedä antaako hän placeboa vai vaikuttavaa ainetta.Tietenkin voi olla, että sellaisen järjestäminen käytännössä olisi tällaisessa tilanteessa mahdotonta, mutta se <em>ei</em> tarkoita, ettäkö sen puutteen vaikutukset saisi jättää kokonaan huomiotta &ndash; tässäkin tapauksessa siis perääkuulutan tämän puutteen huomioimista, en vaadi mahdottomia koejärjestelyiltä. Tämä pätee varsinkin opettajien sosioemotionaalisen osaamisen arvioihin: arvioivathan he siinä tavallaan samalla omaa työtään. </p>
            
            <h2>Loppu</h2>

            <p>Tutkijat esittävät aineistostaan esimerkiksi seuraavanlaisia päätelmiä, jotka he &ndash; kuten lainauksista voimme lukea &ndash; esittävät hyvinkin varmoina:</p>

            <!--blockquote>
                "Toisessa tutkimukseen osallistuneessa luokassa ilmeni analogisen jakson lopulla tavanomaista enemmän oppilaiden välistä nahistelua, fyysisen koskemattomuuden rajojen rikkomista ja jopa väkivaltaisia tekoja." (s. 22)
            </blockquote-->

            <blockquote>"Erityisesti kuudennessa luokassa, jossa ilmeni monenlaista pahoinvointia, oppiminen, keskittyminen ja luokassa oleminen tuntuivat oppilaiden mielestä vaikeimmilta juuri digitaalisella kaudella." (s. 24)</blockquote>

            <blockquote>
                "[K]olmannessa luokassa digitaalinen musiikki kuitenkin rauhoitti oppilaita enemmän kuin musiikiton kausi." (s. 24)
            </blockquote>

            <blockquote>
                "Koska analogisen signaalitien musiikki vaikuttaa oppimiseen, keskittymiseen ja luokan työrauhaan digitaalisen signaalitien musiikkia tehokkaammin, kuunneltavaksi kannattaa valita analogisen signaalitien musiikkia." (s. 23)
            </blockquote>

            <blockquote>
                "Tutkimuksemme mukaan analogisella signaalitiellä voidaan vaikuttaa paitsi oppilaan omaan hyvinvointiin myös oppilaiden sosioemotionaalisen kompetenssin vahvistumiseen." (s. 23)
            </blockquote>

            <blockquote>
                "Vaikka luokan sosioemotionaalinen kompetenssi opettajien arvion mukaan lisääntyi analogisen kauden aikana, analoginen kausi herätti kuudennen luokan oppilaissa voimakkaita tunteenpurkauksia. Luokassa tunnettujen tunteiden kirjo kasvoi musiikinkuuntelutuokioiden myötä. Kuudennen luokan tulokset antavat ymmärtää, että analogisen signaalitien musiikin vaikutuspiirissä oppilaan on mahdollista kokea sekä helppoja että haastavia tunteita enemmän tai voimakkaammin kuin digitaalisen tai musiikittoman kauden aikana." (s. 23)
            </blockquote>

            <p>Kaiken tässä käsitellyn perusteella tutkijoiden tekemät päätelmät heidän aineistostaan vaikuttavat aivan liian voimakkailta. Pidän myös epäeettisenä sitä, että näin heikon aineiston perusteella suositellaan toimintaehdotuksia, varsinkin mitä tulee analogisen ja digitaalisen signaalitien eroihin: minun nähdäkseni tämä tutkimus ei tarjoa tukea väittämälle, että nimenomaan analogisen signaalitien käyttäminen musiikkituokioissa olisi erityisen edullista lasten oppimisen tai hyvinvoinnin kannalta.</p>

            <p>Tutkijoiden esittämien tulkintojen perusongelmana on se, että kaikki havaitut muutokset &ndash; olivatpa ne miten pieniä tahansa &ndash; tulkitaan johtuvaksi tutkijoiden suorittamista manipulaatioista (musiikkituokiot ja niiden tuottamiseen käytetty signaalitie). Näin suoraviivaisia tulkintoja ei kuitenkaan oikein voi tehdä. Kuten sanottua, ensimmäisiä askeleita tässä vaiheessa olisi suorittaa määrällisen aineiston tulkinta tavalla, joka ei piilota siinä olevaa vaihtelua, ja täten houkuta tekemään noin yksinkertaistettuja tulkintoja.</p>

            <h2>Yleisiä huomiota</h2>

            <p>Nostan tähän esille muutamia seikkoja, jotka ovat mielestäni yleisempiäkin ongelmia nykytieteessä:</p>

            <p>1) Käytettävä mittari on liian karkea ja epäherkkä suhteessa tutkittuun ilmiöön. Tässä tapauksessa musiikin ja sen toistamiseen käytetyt signaalitien vaikutuksia mielialaan haluttiin mitata pyytämällä arviointeja väittämiin kuusiportaisella asteikolla. On hyvin epätodennäköistä, että voisimme niin pieniä ja kohinan peittämiä efektejä havaita näin. Eksoplaneettojakaan ei etsitä Tokmannin kiikareilla! Puhumattakaan Marsin kanavoista...</p>

            <p>2) Käytetyt määrällisen aineiston analyysimenetelmät peittävät aineistossa olevan kohinan, eivät tuo sitä esille. Päinvastoin: käytetyt menetelmät <em>piilottavat</em> kohinan ja epävarmuuden.</p>

            <p>3) Kontrolli ulkopuolisten tekijöiden suhteen on heikkoa. Tämä on tietenkin monesti käytännössä hankala järjestää, mutta ongelma se silti on.</p>

            <p>4) Aineistosta tehdyt päätelmät ovat liian jyrkkiä suhteessa siihen, mitä sen perusteella aidosti voidaan sanoa. Epävarmuutta aiheuttavia tekijöitä ei oteta tarpeeksi huomioon.</p>


            <h2>Lähteet</h2>

            <p class="bibEntry">Hyvärinen, H., Kippo. A., Lamberg-Miettinen, E. &amp; Ruponen J. (2021). Vertaileva tutkimus digitaalisen ja analogisen signaalitien musiikinkuuntelutuokioiden vaikutuksista alakoulun opetusryhmässä. Raportti julkaistu elektronisesti Astia-studion blogissa: https://astiastudio.fi/fi/vertaileva-tutkimus-digitaalisen-ja-analogisen-signaalitien-musiikinkuuntelutuokioiden-vaikutuksista-alakoulun-opetusryhmassa/</p>

        </main>

        <footer>
            &copy; Joni Pääkkö (2021)
        </footer>
        
    </body>
</html>